အညာမှာ လိုအပ်နေတာက ဦးစီးဦးဆောင်ကောင်း
တော်လှန်ရေးလုပ်နေသူများသလောက် အဖွဲ့အစည်းအားလုံးကို လွှမ်းခြုံနိုင်တဲ့ ခေါင်းဆောင်ကောင်းမရှိခြင်းဟာ အညာရဲ့ အကြီးမားဆုံး ပြဿနာဖြစ်ပါတယ်။
ဒါကြောင့်လည်း လက်နက်ကိုင်တွေ တစ်ဖွဲ့ပြီးတစ်ဖွဲ့ပေါ်လာရခြင်းဖြစ်ပါတယ်။ အဲလက်နက်ကိုင်အဖွဲ့တွေထဲမှာ NUGအောက်က လှုပ်ရှားတဲ့ အဖွဲ့တွေရှိသလို သီးသန့်ရပ်တည်တဲ့ Localတွေလည်း လက်ချိုးရေတွက်မရအောင် များပြားပါတယ်။
ဒါပေမယ့် အဲထဲမှာမှ အဖွဲ့ဝင်အားလုံးကို လက်နက်တပ်ဆင်ပေးနိုင်တဲ့အဖွဲ့ဆိုလို့ လက်ချိုးရေတွက်လို့ရပြီး အများစုက သေနတ် ၃၊ ၄လက် ၁၀လက်နဲ့ တစ်ဖွဲ့ဖြစ်နေကြတာဖြစ်ပါတယ်။
အဲLocalအဖွဲ့တွေနဲ့ စကားပြောကြည့်ရမှာ သူတို့အဓိက လိုအပ်နေတာက သူတို့ကို အမှန်တကယ် ဦးစီးဦးဆောင်ကောင်းပေးနိုင်တဲ့ အဖွဲ့အစည်း လူပုဂ္ဂိုလ်ကို ဖြစ်တယ်လို့ ဆိုကြပါတယ်။
PDFတွေကို NUGက လက်ရှိလောလောတယ် ဦးဆောင်နေတယ်လို့ ဆိုပေမယ့် မြေပြင်မှာ တကယ်ရှိနေတဲ့ NUGရဲ့ ဦးဆောင်သူတွေအများစုဟာ လွတ်တော်အမတ်တွေ ပညာတတ်လို့သူတို့ကိုသူတို့ ဆိုထားကြသူတွေ ဖြစ်ကြပြီး အဲဒီလူတွေထဲက အချို့ဟာ စစ်ရေးနားမလည် စစ်သင်တန်းမတက်ဖူးကြဘဲ စစ်သားတွေကို ဦးဆောင်နေကြလို့၊ ဦးဆောင်နိုင်ခြင်းမရှိကြလို့ အကွဲအပြဲတွေ ဖြစ်ကြရတာလို့ ဆိုပါတယ်။
အဲဒီနောက်ဆက်တွဲရဲ့ အကွဲအပြဲဟာ အမှန်တကယ်တော်လှန်ချင်လို့ တပ်ထောင်သူတွေလည်း ရှိပြီး ဟောက်စားပြစား ကိုယ်ကျိုးအတွက် လက်နက်ကိုင်လာတဲ့အဖွဲ့ဆိုပြီးလည်း ထပ်ထွက်လာပါတယ်။
အညာသားတွေဟာ ရိုးသားကြသူတွေဖြစ်ပြီး စစ်အာဏာရှင်ကို မကြိုက်လို့သာ တော်လှန်နေသူအဖွဲ့အစည်းအားလုံးကို ဝိုင်းဝန်းထောက်ပံ့ကြသလို ဝိုင်းဝန်းအားပေးကြပါတယ်။ ဒါပေမယ့် ဘယ်အဖွဲ့က အမှန်တကယ်တော်လှန်ရေးလုပ်နေခြင်း ဟုတ်မဟုတ်ကိုတော့ အများစုက ခွဲခြားတတ်ခြင်းမရှိပါဘူး။ ဒါကြောင့်ပဲ အခွင့်ကောင်းယူလိုတဲ့ အဖွဲ့အချို့က ပြည်သူကို အသုံးချလာတာမျိုး ဖြစ်လာပါတယ်။
တော်လှန်လိုသူတွေများခြင်းဟာ အကောင်းဘက်ဖြစ်ပေမယ့် အဖွဲ့အစည်းလက်ချိုးရေတွက်မရအောင် ထွက်ပေါ်လာခြင်းဟာ အကောင်းဘက် မဟုတ်ပါဘူး။ အဖွဲ့အများစုရဲ့ သဘောထားကတော့ ဦးစီးဦးဆောင်ကောင်းအဖွဲ့အစည်းတွေ ထွက်ပေါ်လာရင် ပူးပေါင်းဖို့ အဆင်သင့်ရှိတယ်လို့ ဆိုကြပါတယ်။ 
အခု အဖွဲ့အစည်းဦးဆောင်နေသူတွေအချင်းချင်းဟာ leave ချင်းပျှမ်းမျှဖြစ်နေပြီး အချင်းချင်းရဲ့ ဦးဆောင်မှုကို မယုံကြည်ကြလို့ တပ်ပူးပေါင်းမှုတွေ မဖြစ်နိုင်တာလို့ ဆိုကြပါတယ်။
စစ်ကောင်စီကိုတိုက်ထုတ်ပြီး ထုတ်ပြန်ချက်ထုတ်တဲ့အချိန်မှာ ထုတ်ပြန်လိုက်တဲ့ ဓာတ်ပုံမှာ လိုဂိုတွေအများကြီးပါတာထက် လိုဂိုတစ်ခုထဲ ဖြစ်တဲ့အချိန်ကျရင် အညာတော်လှန်ရေးဟာ အောင်မြင်ဖို့ နီးစပ်ပြီလို့ ဆိုကြပါတယ်။
အခုလည်း အောင်မြင်မှုတွေ ရယူထားနိုင်ကြတဲ့ တော်လှန်ရေးတပ်အချို့ဟာ အညာကို ဆင်းလာမယ်လို့ ထုတ်ပြန်ကြပါတယ်။ အဲဒီအပေါ်မှာလည်း သူတို့ရဲ့ သဘောထားကို မေးမြန်းကြည့်ရမှာ အားလုံးက ဝိုင်းဝန်းကြိုဆိုကြပြီး အပြုသဘောဆောင်မြင်ပေမယ့် ဆင်းလာချိန် အချင်းချင်းအပြန်အလှန် ညှိနှိုင်းဆောင်ရွက်ဖို့နဲ့ သူတို့တပ်ဖွဲ့တွေရဲ့ တည်ရှိနေမှု၊ သူတို့ရဲ့ ပေးဆပ်မှုတွေကို အသိအမှတ်ပြုလေးစားပေးဖို့တော့ လိုအပ်တယ်လို့ ဆိုပါတယ်။
အညာရဲ့ ပြဿနာဟာ အမြစ်ထိ မတွယ်သေးတာမို့ ဖြေရှင်းလို့ ရနိုင်သေးပြီး အမြစ်တွယ်သွားရင် ဖြေရှင်းရခက်ခဲနိုင်တယ်လို့ အညာ တော်လှန်ရေးအဖွဲ့တွေက ပြောပါတယ်။
ဆိုတော့ အညာတော်လှန်ရေးကို တကယ် ဦးစီးဦးဆောင်နိုင်သူ ရှိထားပြီလား…